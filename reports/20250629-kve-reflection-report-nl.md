---
date: 7th of July 2025
title: Reflection Report
subtitle: Predictive Modelling (2024 P3A)
institute: HAN - Master Applied Data Science
author: |
  | Koen van Esterik
  | kd.vanesterik@student.han.nl
---

# 1. Situation

De situatie speelde zich af in het voorjaar van 2025, tijdens het semester *Predictive Modelling* van de HAN Master Applied Data Science. In deze context werkte ik aan een onderzoeksrapport voor een machine learning project. Hierbij waren ikzelf betrokken als student en mijn lectoren vanuit de opleiding als begeleiders en beoordelaars.

# 2. Task

Als student was het mijn verantwoordelijkheid om het onderzoeksproject zelfstandig op te zetten, vorm te geven en af te ronden. De eindopdracht bestond uit het schrijven van een helder en gestructureerd onderzoeksrapport. Van het rapport werd verwacht dat het een duidelijke opbouw zou hebben en toegankelijk zou zijn voor een breed publiek, inclusief lezers zonder diepgaande technische kennis.

Ik stelde hoge eisen aan mezelf: ik wilde laten zien dat ik in staat was een helder en overtuigend rapport te schrijven. Tegelijkertijd wist ik dat dit voor mij een uitdaging zou zijn. In eerdere projecten had ik moeite gehad met het schrijven van goed gestructureerde teksten, wat zich ook uitte in tegenvallende beoordelingen.

# 3. Action

Om grip te krijgen op de structuur en inhoud van het rapport, heb ik vooraf een visuele indeling gemaakt van alle hoofdstukken, paragrafen, illustraties, tabellen en referenties. Dit deed ik door fysieke post-its op mijn bureaublad te plakken, waardoor ik een flexibel overzicht had dat ik eenvoudig kon herschikken en aanpassen.

Mijn werkwijze was geïnspireerd op de Zettelkasten-methode, die werd aanbevolen door een lector. Deze methode draait om het creëren van onderling gelinkte notities (oorspronkelijk op fysieke indexkaarten), waarmee kennis op een modulaire en inzichtelijke manier wordt opgebouwd. Door mijn rapport op deze manier visueel op te delen, kon ik de verbanden tussen onderwerpen beter begrijpen en structureren.

Daarnaast besloot ik de eerste versie van het rapport in het Nederlands te schrijven, zodat ik mij kon richten op de inhoud en opbouw, zonder gehinderd te worden door taalbarrières. Pas daarna vertaalde ik het naar het Engels. Deze keuze maakte ik omdat ik merkte dat het schrijven in het Engels direct ten koste ging van de duidelijkheid en samenhang in mijn teksten.

# 4. Result

Deze aanpak heeft in belangrijke mate gewerkt. Het structureren van het rapport met behulp van fysieke post-its gaf me overzicht en rust, en hielp me om de context en inhoud van mijn taak beter te begrijpen. Hierdoor voelde ik me zelfverzekerder in het schrijfproces en kon ik gerichter werken aan de inhoud van het rapport.

Toch merkte ik ook beperkingen in mijn schrijfproces. Ik verval snel in een bepaalde schrijfstijl, waarin ik te lang blijf hangen bij formuleringen, wat ten koste kan gaan van de voortgang. Ik ontdekte dat ik behoefte had aan een tweede paar ogen om me te helpen bij het herkennen en verbeteren van deze stilistische valkuilen.

Een passende analogie is hoe ik als kind een cirkel uit papier knipte: eerst grof, en vervolgens bijschaafde tot het echt rond was. In schrijven betekent dat voor mij: eerst alles op papier zetten zonder al te veel zelfkritiek, en daarna herschrijven met oog voor stijl, helderheid en toon.

# 5. Reflection

Ik kijk met tevredenheid terug op mijn aanpak. Ik ben gedegen te werk gegaan en ben van plan dit proces in de toekomst opnieuw toe te passen, met enkele kleine verbeteringen. Hoewel het uiteindelijke rapport naar mijn mening redelijk tot goed was, zie ik nog steeds kansen om het te verbeteren. Dat gevoel van “het kan altijd beter” hoort voor mij ook bij het schrijven.

Wat ik vooral heb geleerd, is het belang van fysieke structuur in het schrijfproces. Door het onderwerp visueel uiteen te zetten, kreeg ik meer grip op de inhoud en de samenhang tussen verschillende onderdelen. Daarnaast heb ik ingezien dat perfectie niet in één keer bereikt hoeft te worden. Door het schrijfproces als een iteratief proces te benaderen, neemt de kwaliteit van de tekst bij elke herziening toe.

Volgende keer zou ik iets eerder beginnen met deze aanpak. Dan kan ik inzichten uit de structuurfase wellicht nog meenemen in het onderzoeksproject zelf, in plaats van alleen in de verslaglegging. De methode die ik heb toegepast, is breed inzetbaar en zeker toepasbaar bij andere situaties waarin langere teksten of rapportages geschreven moeten worden.
